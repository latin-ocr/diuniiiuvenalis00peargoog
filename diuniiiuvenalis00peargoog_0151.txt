144 D. IUNII IUVENALIS

qua nec terribiles Cimbri nec Britones umquam
Sauromataeque truces aut immanes Agathyrsi,
hac saevit rabie inbelle et inutile vulgus,

parvula fictilibus solitum dare vela phaselis

et brevibus pictae remis incumbere testae.

nec poenam sceleri invenies nee digna parabis
supplicia his populis, in quorum mente pares sunt
et similes ira atque fames. mollissima corda
humano generi dare se natura fatetur,

quae lacrimas dedit; haec nostri pars optima sensus.
plorare ergo iubet causam dicentis amici
squaloremque rei, pupillum ad iura vocantem
circumscriptorem, cuius manantia fletu ’

ora puellares faciunt incerta capilli.

naturae imperio gemimus, quum funus adultae
virginis occurrit vel terra clauditur inians

et minor igne rogi. quis enim bonus et face dignus
arcana, qualern Cereris vult esse sacerdos

ulla aliena sibi credit mala? separat hoc nos

a grege mutorum, atque ideo venerabile soli Ἴ
sortiti ingenium divinorumque capaces

atque exercendis capiendisque artibus apti

sensum a caelesti demissum traximus arce,

‘cuius egent prona et terram spe'ctantia mundi
principio indulsit communis conditor illis

tantum animas, nobis animum quoque, mutuus ut nos
adfectus petere auxilium et praestare iuberet,
dispersos trahere in populum, migrare vetusto

de nemore et proavis habitatas linquere silvas,
aedificare domos laribus coniungere nostris
tectum aliud, tutos vicino limine somnos

ut. conlata daret fiducia, protegere armis y
lapsum aut ingenti nutantem vulnere civem,
communi dare signa tuba, defendier isdem
turribus atque una portarum clave teneri

 

