74 D. IUNII IUVENALIS

creditur atque deoS, dis ignoscentibus ipsis.
quidquod materiam praebet causasque iocorum
omnibus bic idem, si foeda et scissa lacerna,

si toga sordidula est et rupta calceus alter

pelle patet, vel si consuto vulnere crassum

atque recens linum ostendit non una cicatrix?
nil habet infelix paupertas durius in se,

quam quod ridiculos homiues facit. “exeat'’ inquit,
“si pudor est, et de pulvino surgat equestri,
cuius res legi non sufficit, et sedeant hic
lenonum pueri quocumque e fornice nati,

hic plaudat nitidi praeconis filius inter

pinnirapi cultos iuvenes iuvenesque lanistae;

sic libitum vano, qui nos distinxit, Othoni.'’

quis gener hic placuit censu minor atque puellae
sarcinulis impar? quis pauper scribitur heres?
quando in consilio est aedilibus? agmine facto
debuerant olim tenues migrasse Quirites

haut facile emergunt, quorum virtutibus opstat
res angusta domi, sed Romae durior illis
conatus, magno hospitium miserabile, magno
servorum ventres et frugi cenula magno.
fictilibus cenare pudet, quod turpe negabis
translatus subito ad Marsos mensamque Sabellam
contentusque illic veneto duroque cucullo.

pars magna Italiae est, si verum admittimus, in qua
nemo togam sumit nisi mortuus. ipsa dierum
festorum herboso colitur si quando theatro
maiestas tandemque redit ad pulpita notum
exodium, cum personae pallentis hiatum

in gremio matris formidat rusticus infans
aequales habitus illic similesque videbis
orchestram et populum, clari velamen honoris
sufficiunt tunicae summis aedilibus albae.

hic ultra vires habitus nitor, hic aliquid plus

 

